蘭葉春葳蕤，桂華秋皎潔。欣欣此生意，自爾為佳節。誰知林棲者，聞風坐相悅。草木有本心，何求美人折。
江南有丹橘，經冬猶綠林。豈伊地氣暖，自有歲寒心。可以薦嘉客，奈何阻重深。運命唯所遇，循環不可尋。徒言樹桃李，此木豈無陰。
暮從碧山下，山月隨人歸。却顧所來徑，蒼蒼橫翠微。相擕及田家，童稚開荊扉。綠竹入幽徑，靑蘿拂行衣。歡言得所憇，美酒聊共揮。長歌吟松風，曲盡河星稀。我醉君復樂，陶然共㤀機
花閒一壺酒，獨酌無相親。舉杯邀明月，對影成三人。月既不解飲，影徒隨我身。暫伴月將影，行樂須及春。我歌月徘徊，我舞影零亂。醒時回交歡，醉後各分散。永結無情遊，相期邈雲漢。
燕草如碧絲，秦桑低綠枝。當君懷歸日，是妾斷腸時。春風不相識，何事入羅幃。
岱宗夫如何，齊魯青未了。造化鍾神秀，陰陽割昏曉。盪胸生曾雲，決眥入歸鳥。會當凌絕頂，一覽衆山小。
人生不相見，動如參與商。今夕復何夕，共此燈燭光。少壯能幾時，鬢髮各已蒼。訪舊半為鬼，驚呼熱中腸。焉知二十載，重上君子堂。昔別君未婚，兒女忽成行。怡然敬父執，問我來何方。問答乃未已，兒女羅酒漿。夜雨剪春韭，新炊閒黃粱。主稱會面難，一舉累十觴。十觴亦不醉，感子故意長。明日隔山岳，世事兩𣴭𣴭。
絶代有佳人，幽居在空谷。自云良家子，零落依草木。關中昔喪敗，兄弟遭殺戮。官高何足論，不得收骨肉。世情惡衰歇，萬事隨轉燭。夫壻輕薄兒，新人已如玉。合昏尚知時，鴛鴦不獨宿。但見新人笑，那聞舊人哭。在山泉水淸，出山泉水濁。侍婢賣珠迴，牽蘿補茅屋。摘花不插髮，采柏動盈掬。天寒翠袖薄，日暮倚修竹。
死别已吞聲，生别常惻惻。江南瘴癘地，逐客無消息。故人入我夢，明我長相憶。恐非平生魂，路遠不可測。魂來楓林靑，魂返關塞黑。君今在羅網，何以有羽翼？落月滿屋梁，猶疑照顏色。水深波浪闊，無使蛟龍得。
浮雲終日行，遊子久不至。三夜頻夢君，情親見君意。告歸常局促，苦道來不易。江湖多風波，舟楫恐失墜。出門搔白首，若負平生志。冠蓋滿京華，斯人獨顦顇。孰云網恢恢，將老身反累。千秋萬歲名，寂寞身後事。
下馬飲君酒，問君何所之。君言不得意，歸臥南山陲。但去莫復問，白雲無盡時。
聖代無隱者，英靈盡來歸。遂令東山客，不得顧採薇。既至金門遠，孰云吾道非。江淮渡寒食，京洛縫春衣。置酒長安道，同心與我違。行當浮桂棹，未幾拂荊扉。遠樹帶行客，孤城當落暉。吾謀適不用，勿謂知音稀。
言入黃花川，每逐靑谿水。隨山將萬轉，趣途無百里。聲喧亂石中，色靜深松裏。漾漾汎菱荇，澄澄映葭葦。我心素巳閑，淸川澹如此。請留盤石上，垂釣將巳矣。
斜陽照墟落，窮巷牛羊歸。野老念牧童，倚杖候荊扉。雉雊麥苗秀，蠶眠桑葉稀。田夫荷鋤至，相見語依依。卽此羡閑逸，悵然吟式微。
𧰚色天下重，西施𡨴久微。朝為越谿女，暮作吳宮𡚱。賤日豈殊衆？貴來方悟稀。邀人傅香粉，不自着羅衣。君寵益嬌態，君憐無是非。當時浣紗伴，莫得同車歸。持謝鄰家子，效顰安可希。
北山白雲裏，隱者自怡悅。相望試登高，心隨雁飛滅。愁因薄暮起，興是淸秋發。時見歸村人，沙行渡頭歇。天邊樹若薺，江畔洲如月。何當載酒來，共醉重陽節。
山光忽西落，池月漸東上。散髮乘夕涼，開軒臥閑敞。荷風送香氣，竹露滴淸響。欲取鳴琴彈，恨無知音賞。感此懷故人，中宵勞夢想。
夕陽度西嶺，羣壑倏已暝。松月生夜凉，風泉滿淸聽。樵人歸欲盡，煙鳥棲初定。之子期宿來，孤琴候蘿徑。
高臥南齋時，開帷月初吐。淸輝澹水木，演漾在窗戶。苒苒幾盈虛，澄澄變今古。美人淸江畔，是夜越吟苦。千里其如何，微風吹蘭杜。
絶頂一茅茨，直上三十里。扣關無僮僕，窺室唯案几。若非巾柴車，應是釣秋水。差池不相見，黽俛空仰止。草色新雨中，松聲晚窗裏。及茲契幽絶，自足蕩心耳！雖無賓主意，頗得淸淨理。興盡方下山，何必待之子。
幽意無斷絶，此去隨所偶。晚風吹行舟，花路入谿口。際夜轉西壑，隔山望南斗。潭煙飛溶溶，林月低向後。生事且瀰漫，願為持竿叟。
淸谿深不測，隱處惟孤雲。松際露微月，淸光猶為君。茅亭宿花影，藥院滋苔紋。余亦謝時去，西山鸞鶴羣。
墖勢如湧出，孤高聳天宮。登臨出世界，磴道盤虛空。突兀壓神州，崢嶸如鬼工。四角礙白日，七層摩蒼穹。下窺指高鳥，俯聽聞驚風。連山若波濤，奔湊似朝東。青槐夾馳道，宮館何玲瓏。秋色從西來，蒼然滿關中。五陵北原上，萬古靑濛濛。淨理了可悟，勝因夙所宗。誓將挂冠去，覺道資無窮。
昔年逢太平，山林二十年。泉原在庭戸，洞壑當門前。井稅有常期，日晏猶得眠。忽然遭世變，數歲親戎旃。今來典斯郡，山夷又紛然。城小賊不屠，人貧傷可憐。是以陷鄰境，此州獨見全。使臣將王命，豈不如賊焉！今彼徵歛者，廹之如火煎。誰能絶人命，以作時世賢。思欲委符節，引竿自刺船。將家就魚麥，歸老江湖邊。
兵衞森畫戟，宴寢凝淸香。海上風雨至，逍遙池閣涼。煩痾近消散，嘉賓復滿堂。自慙居處崇，未瞻斯民康。理會是非遣，性達形迹忘。鮮肥屬時禁，蔬果幸見嘗。俯飲一杯酒，仰聆金玉章。神歡體自輕，意欲凌風翔。吳中盛文史，羣彥今汪洋。方知大藩地，豈曰財賦強。
悽悽去親愛，泛泛入烟霧。歸棹洛陽人，殘鐘廣陵樹。今朝為此別，何處還相遇。世事波上舟，㳂洄安得住。
今朝郡齋冷，忽念山中客。澗底束荊薪，歸來煮白石。欲持一瓢酒，遠慰風雨夕。落葉滿空山，何處尋行跡。
客從東方來，衣上灞陵雨。問客何為來，采山因買斧。㝠㝠花正開，颺颺燕新語。昨別今已春，鬢絲生幾縷？
落帆逗淮鎭，停舫臨孤驛。浩浩風起波，冥冥日沈夕。人歸山郭暗，雁下蘆洲白。獨夜憶秦關，聽鐘未眠客。
吏舍跼終年，出郭曠淸曙。楊柳散和風，靑山澹吾慮。依叢適自憇，緣澗還復去。微雨靄芳原，春鳩鳴何處。樂幽心屢止，遵事跡猶遽。終罷斯結廬，慕陶直可庶。
永日方慽慽，出行復悠悠。女子今有行，大江泝輕舟。爾輩苦無恃，撫念益慈柔。幼為長所育，兩別泣不休。對此結中腸，義往難復留。自小闕內訓，事姑貽我憂。頼茲托令門，仁䘏庶無尤。貧儉誠所尚，資從豈待周。孝恭遵婦道，容止順其猷。别離在今晨，見爾當何秋。居閒始自遣，臨感忽難收。歸來視幼女，零淚緣纓流。
汲井潄寒齒，淸心拂塵服。閒持貝葉書，步出東齋讀。眞源了無取，妄跡世所逐。遺言冀可冥，繕性何由熟。道人庭宇靜，苔色連深竹。日出霧露餘，靑松如膏沐。澹然離言說，悟悅心自足。
久為簪組束，幸此南夷謫。閒依農圃鄰，偶似山林客。曉耕翻露草，夜榜響溪石。來往不逢人，長歌楚天碧。
蟬鳴空桑林，八月蕭關道。出塞復入塞，處處黃蘆草。從來幽竹客，皆共塵沙老。莫學游俠兒，矜誇紫驑好。
飲馬度秋水，水寒風似刀。平沙日未没，黯黯見臨洮。昔日長城戰，咸言意氣高。黃塵足今古，白骨亂蓬蒿。
明月出天山，蒼茫雲海間。長風幾萬里，吹度玉門關。漢下白登道，胡窺青海灣。由來征戰地，不見有人還。戍客望邊邑，思歸多苦顏。高樓當此夜，歎息未應閒。
長安一片月，萬戸擣衣聲。秋風吹不盡，總是玉關情。何日平胡虜，良人罷遠征。
妾髮初覆額，折花門前劇。郎騎竹馬來，繞床弄靑梅。同居長干里，兩小無嫌猜。十四為君婦，羞顏未嘗開。低頭向暗壁，千喚不一囘。十五始展眉，願同塵與灰。常存抱柱信！豈上望夫臺？十六君遠行，瞿塘灔澦堆。五月不可觸，猿聲天上哀。門前送行跡，一一生綠苔。苔深不能掃，落葉秋風早。八月蝴蝶黃，雙飛西園草。感此傷妾心，坐愁紅顏老。早晚下三巴，預將書報家。相迎不道遠，直至長風沙。
梧桐相待老，鴛鴦會雙死。貞節貴殉夫，捨生亦如此。波瀾誓不起，妾心古井水。
慈母手中線，遊子身上衣。臨行密密縫，意恐遲遲歸。誰言寸草心，報得三春暉。
前不見古人，後不見來者。念天地之悠悠，獨愴然而涕下
男兒事長征，少小幽燕客。賭勝馬蹄下，由來輕七尺。殺人莫敢前，鬚如蝟毛磔。黃雲隴底白雲飛，未得報恩不得歸。遼東小婦年十五，慣彈琵琶解歌舞。今為羗笛出塞聲，使我三軍淚如雨。
四月南風大麥黃，棗花未落桐葉長。靑山朝別暮還見，嘶馬出門思舊鄉。陳侯立身何坦蕩，虬鬚虎眉仍大顙。腹中貯書一萬卷。不肯低頭在草莽。東門酤酒飲我曹，心輕萬事如鴻毛。醉臥不知白日暮，有時空望孤雲高。長河浪頭連天黑，津吏停舟渡不得。鄭國遊人未及家，洛陽行子空歎息。聞道故林相識多，罷官昨日今如何？
主人有酒歡今夕，請奏鳴琴廣陵客。月照城頭烏半飛，霜淒萬木風入衣。銅鑪華燭燭增輝，初彈〈淥水〉後〈楚妃〉。一聲已動物皆靜，四座無言星欲稀。
蔡女昔造胡笳聲，一彈一十有八拍。胡人落淚沾邊草，漢使斷腸對歸客。古戍蒼蒼烽火寒，大荒陰𣲽飛雪白。先拂商絃後角、羽，四郊秋葉驚摵摵。董夫子，通神明，深松竊聽來妖精，言遲更速皆應手，將往復旋如有情。空山百鳥散還合，萬里浮雲陰且晴。嘶酸雛雁失羣夜，斷絕胡兒戀母聲。川為淨其波，鳥亦罷其鳴。烏珠部落家鄉遠，邏娑沙塵哀怨生。幽音變調忽飄灑，長風吹林雨墮瓦。迸泉颯颯飛木末，野鹿呦呦走堂下。長安城連東掖垣，鳳凰池對靑瑣門。高才脫畧名與利，日夕望君抱琴至。
南山截竹為觱篥，流傳漢地曲轉竒，涼州胡人為我吹。吹傍隣聞者多歎息，遠客思鄉皆淚垂。世人解聽不解賞，長颷風中自來往。枯桑老柏寒颼飀，九雛鳴鳳亂啾啾。龍吟虎嘯一時發，萬籟百泉相與秋。忽然更作漁陽摻，黃雲蕭條白日暗。變調如聞楊柳春，上林繁花照眼新。歲夜高堂列明燭，美酒一杯聲一曲。
山寺鳴鐘晝巳昏，漁梁渡頭爭渡喧。人隨沙岸向江村，余亦乘舟歸鹿門。鹿門月照開煙樹，忽到龎公棲隱處。巖扉松逕長寂寥，唯有幽人自來去。
我本楚狂人，狂歌笑孔邱。手持綠玉杖，朝別黃鶴樓。五岳尋山不辭遠，一生好入名山遊。廬山秀出南斗傍，屏風九叠雲錦張。影落明湖青黛光，金闕前開二峰長。銀河倒掛三石梁，香鑪瀑布遙相望，迴崖沓嶂淩蒼蒼。翠影紅霞映朝日，鳥飛不到吳天長。登高北觀天地閒，大江茫茫去不還。黃雲萬里動風色，白波九道流雪山。好為廬山謠，興因廬山發。閒窺石鏡淸我心，謝公行處蒼苔沒。早服還丹無世情，琴心三叠道初成。遙見仙人彩雲裏，手把芙蓉朝玉京。先期汗漫九垓上，願接盧敖遊太淸。
海客談瀛洲，烟濤微茫信難求。越人語天姥，雲霓明滅或可覩。天姥連天向天橫，勢拔五岳掩赤城。天台四萬八千丈，對此欲倒東南傾。我欲因之夢吳、越，一夜飛度鏡湖月。湖月照我影，送我至剡溪。謝公宿處今尚在，綠水蕩漾淸猿啼。腳著謝公屐，身登靑雲梯。半壁見海日，空中聞天雞。千巖萬壑路不定，迷花倚石忽已暝。熊咆龍吟殷巖泉，慄深林兮驚層巓。雲靑靑兮欲雨，水澹澹兮生煙。列缺霹𩆝，邱巒崩摧。洞天石扉，訇然中開。靑㝠浩蕩不見底，日月照耀金銀臺。霓為衣兮風為馬，雲之君兮紛紛而來下。虎鼓瑟兮鸞迴車，仙之人兮列如麻。忽魂悸以魄動，怳驚起而長嗟。惟覺時之枕席，失向來之煙霞。世間行樂亦如此，古來萬事東流水。別君去時何時還，且放白鹿靑崕閒。須行卽騎訪名山，安能摧眉折腰事權貴，使我不得開心顏。
風吹柳花滿店香，吳姬壓酒勸客嘗。金陵子弟來相送，欲行不行各盡觴。請君試問東流水，別意與之誰短長
棄我去者，昨日之日不可留；亂我心者，今日之日多煩憂。長風萬里送秋雁，對此可以酣高樓。蓬萊文章建安骨，中間小謝又淸發。俱懷逸興壯思飛，欲上靑天覽日月。抽刀斷水水更流，舉杯消愁愁更愁。人生在世不稱意，明朝散髮弄扁舟。
君不見，走馬川行雪海邊，平沙莽莽黃入天。輪臺九月風夜吼，一川碎石大如斗，隨風滿地石亂走。匈奴草黃馬正肥，金山西見煙塵飛。漢家大將西出師，將軍金甲夜不脫。半夜軍行戈相撥，風頭如刀面如割。馬毛帶雪汗氣蒸，五花連錢旋作氷，幕中草檄硯水凝。虜騎聞之應膽懾。料知短兵不敢接，軍師西門佇獻捷。
輪臺城頭夜吹角，輪臺城北旄頭落。羽書昨夜過渠黎，單于已在金山西。戍樓西望煙塵黑，漢兵屯在輪臺北。上將擁旄西出征，平明吹笛大軍行。四邊伐鼓雪海湧，三軍大呼陰山動。虜塞兵氣連雲屯，戰塲白骨纏草根。劍河風急雲片濶，沙口石凍馬蹄脫。亞相勤王甘苦辛，誓將報主靜邊塵。古來靑史誰不見，今見功名勝古人。
北風捲地白草折，胡天八月卽飛雪。忽如一夜春風來，千樹萬樹梨花開。散入珠簾濕羅幕，狐裘不煖錦衾薄。將軍角弓不得控，都護鐵衣冷猶着。瀚海闌干百丈氷，愁雲慘澹萬里凝。中軍置酒飲歸客，胡琴琵琶與羗笛。紛紛暮雪下轅門，風掣紅旗凍不翻。輪臺東門送君去，去時雪滿天山路。山迴路轉不見君，雪上空留馬行處。
國初已來畫鞍馬，神妙獨數江都王。將軍得名三十載，人間又見眞乘黃。曾貌先帝照夜白，龍池十日飛霹靂。內府殷紅瑪腦盤，婕妤傳詔才人索。盌賜將軍拜舞歸，輕紈細綺相追飛。貴戚權門得筆跡，始覺屏障生光輝。昔日太眞拳毛騧，近時郭家獅子花。今之新圖有二馬，復令識者久嘆嗟。此皆騎戰一敵萬，縞素漠漠開風沙。其餘七匹亦殊絕，迴若寒空動煙雪。霜蹄蹴踏長楸間，馬官厮養紛成列。可憐九馬爭神駿，顧視淸高氣深穩。借問苦心愛者誰，後有韋諷前支遁。憶昔巡幸新豐宮，翠華拂天來向東。騰驤磊落三萬匹，皆與此圖筋骨同。自從獻寶朝河宗，無復射蛟江水中。君不見金粟堆前松柏裏，龍媒去盡鳥呼風。
將軍魏武之子孫，於今為庶為清門。英雄割據雖已矣，文采風流今尚存。學書初學衞夫人，但恨無過王右軍。丹靑不知老將至，富貴於我如浮雲。開元之中常引見，承恩數上南薰殿。凌煙功臣少顏色，將軍下筆開生面。良相頭上進賢冠，猛將腰間大羽箭。褒公鄂公毛髮動，英姿颯爽來酣戰。先帝天馬玉花驄，畫工如山貌不同。是日牽來赤墀下，迥立閶闔生長風。詔謂將軍拂絹素，意匠慘淡經營中。斯須九重眞龍出，一洗萬古凡馬空。玉花𨚫在御榻上，榻上庭前屹相向。至尊含笑催賜金，圉人太僕皆惆悵。弟子韓幹早入室，亦能畫馬窮殊相。幹惟畫肉不畫骨，忍使驊騮氣凋喪。將軍畫善葢有神，必逢佳士亦寫眞。卽今飄泊干戈際，屢貌尋常行路人。途窮反遭俗眼白，世上未有如公貧。但看古來盛名下，終日坎𡒄𬘉其身。
今我不樂思岳陽，身欲奮飛病在牀。美人娟娟隔秋水，濯足洞庭望八荒。鴻飛冥冥日月白，靑楓葉赤天雨霜。玉京羣帝集北斗，或騎麒麟翳鳳凰。芙蓉旌旗煙霧落，影動倒景搖瀟湘。星宮之君醉瓊漿，羽人稀少不在旁。似聞昨者赤松子，恐是漢代韓張良。昔隨劉氏定長安，帷幄未改神𢡖傷。國家成敗吾豈敢，色難腥腐餐楓香。周南留滯古所惜，南極老人應壽昌。美人胡為隔秋水，焉得置之見玉堂。
孔明廟前有老栢，柯如靑銅根如石。霜皮澑雨四十圍，黛色叅天二千尺。君臣已與時際會，樹木猶為人愛惜。雲來氣接巫峽長，月出寒通雪山白。憶昨路遶錦亭東，先主、武侯同閟宮。崔嵬枝幹郊原古，𥥆窕丹靑戸牖空。落落盤踞雖得地，㝠㝠孤高多烈風。扶持自是神明力，正直原因造化功。大厦如傾要梁棟，萬牛迴首邱山重。不露文章世已驚，未辭剪伐誰能送。苦心豈免容螻蟻，香葉曾經宿鸞鳳。志士仁人莫怨嗟，古來材大難為用。
昔有佳人公孫氏，一舞劔器動四方。觀者如山色沮喪，天地為之久低昻。㸌如羿射九日落，矯如羣帝驂龍翔。來如雷霆收震怒，罷如江海凝淸光。絳唇珠袖兩寂寞，晚有弟子傳芬芳。臨潁美人在白帝，妙舞此曲神揚揚。與余問答旣有以，感時撫事增惋傷。先帝侍女八千人，公孫劔器初第一。五十年閒似反掌，風塵澒洞昬王室。梨園子弟散如煙，女樂餘姿映寒日。金粟堆前木已拱，瞿塘石城草蕭瑟。玳絃急管曲復終，樂極哀來月東出。老夫不知其所在，足繭荒山轉愁疾。
石魚湖，似洞庭，夏水欲滿君山靑。山為樽，水為沼，酒徒歴歴坐洲島。長風連日作大浪，不能廢人運酒舫。我持長瓢坐巴邱，酌飲四座以散愁。
山石犖确行徑微，黃昏到寺蝙蝠飛。升堂坐階新雨足，芭蕉葉大支子肥。僧言古壁佛畫好，以火來照所見稀，鋪床拂席置羹飯，疎糲亦足飽我飢。夜深靜臥百蟲絶，淸月出嶺光入扉。天明獨去無道路，出入高下窮烟霏。山紅澗碧紛爛熳，時見松櫪皆十圍。當流赤足踏澗石，水聲激激風生衣。人生如此自可樂，豈必侷促為人鞿。嗟哉吾黨二三子，安得至老不更歸？
纖雲四卷天無河，淸風吹空月舒波。沙平水息聲影絶，一盃相屬君當歌。君歌聲酸辭正苦，不能聽終淚如雨。洞庭連天九疑高，蛟龍出没猩鼯號。十生九死到官所，幽居黙黙如藏逃。下牀畏蛇食畏藥，海氣濕蟄薰腥臊。昨者州前搥大鼓，嗣皇繼聖登夔、臯。赦書一日行千里，罪從大辟皆除死。遷者追迴流者還，滌瑕蕩垢朝淸班。州家申名使家抑，坎軻秪得移荆蠻。判司卑官不堪說，未免捶楚塵埃間。同時輩流多大道，天路幽險難追攀。君歌且休聽我歌，我歌今與君殊科。一年明月今宵多，人生由命非由他，有酒不飲奈明何？
五嶽祭秩皆三公，四方環鎭嵩當中。火維地荒足妖怪，天假神柄專其雄。噴雲泄霧藏半腹，雖有絕頂誰能窮。我來正逢秋雨節，陰氣晦昧無淸風。潛心黙禱若有應，豈非正直能感通？須㬰靜掃衆峯出，仰見突兀撐靑空。紫葢連延接天柱，石廩騰擲堆祝融。森然動魄下馬拜，松柏一逕趨靈宮。粉牆丹柱動光彩，鬼物圖畫塡靑紅。升階傴僂薦脯酒，欲以菲薄明其衷。廟令老人識神意，睢盱偵伺能鞠躬。手持盃珓導我擲，云此最古餘難同。竄逐蠻荒幸不死，衣食纔足甘長終。侯王將相望久絶，神縱欲福難為功。夜投佛寺上高閣，星月掩映雲朣𬂔。猿鳴鐘動不知曙，杲杲寒日生於東。
張生手持石鼓文，勸我試作石鼓歌。少陵無人謫仙死，才薄將奈石鼓何。周綱陵遲四海沸，宣王憤起揮天戈。大開明堂受朝賀，諸侯劔佩鳴相磨。蒐于岐陽騁雄俊，萬里禽獸皆遮羅。鐫功勒成告萬世，鑿石作鼓隳嵯峨。從臣才藝咸第一，揀選撰刻留山阿。雨淋日炙野火燎，鬼物守䕶煩撝呵。公從何處得紙本？毫髮盡備無差訛。辭嚴義密讀難曉，字體不類隸與蝌。年深豈免有缺畫，快劍斫斷生蛟鼉。鸞翔鳳翥衆仙下，珊瑚碧樹交枝柯。金繩鐵索鎖鈕壯，古鼎躍水龍騰梭。陋儒編詩不收入，二雅褊迫無委蛇。孔子西行不到秦，掎摭星宿遺羲娥。嗟余好古生苦晚，對此涕淚雙滂沱。憶昔初蒙博士徵，其年始改稱元和。故人從軍在右輔，為我度量掘臼科。濯冠沐浴告祭酒，如此至寶存豈多。氊包席裹可立致，十鼓祗載數駱駝。薦諸太廟比郜鼎，光價豈止百倍過。聖恩若許留太學，諸生講解得切磋。觀經鴻都尚塡咽，坐見舉國來奔波。剜苔剔蘚露節角，寄置妥帖平不頗。大廈深簷與葢覆，經歷久遠期無佗。中朝大官老於事，詎肯感激徒媕娿。牧童敲火牛礪角，誰復著手為摩娑。日銷月鑠就埋沒，六年西顧空吟哦。羲之俗書趁姿媚，數紙尚可搏白鵞。繼周八代爭戰罷，無人收拾理則那。方今太平日無事，柄任儒術崇邱、軻。安能以此上論列，願借辨口如懸河。石鼓之歌止於此，嗚呼吾意其蹉跎。
漁翁夜傍西巖宿，曉汲淸湘然楚竹。煙銷日出不見人，欸乃一聲山水綠。迴看天際下中流，巖上無心雲相逐。
漢皇重色思傾國，御宇多年求不得。楊家有女初長成，養在深閨人未識。天生麗質難自棄，一朝選在君王側。回頭一笑百媚生，六宮粉黛無顏色。春寒賜浴華清池，温泉水滑洗凝脂。侍兒扶起嬌無力，始是新承恩澤時。雲𩯭花顔金步搖，芙蓉帳煖度春宵。春宵苦短日高起，從此君王不早朝。承歡侍宴無閒暇，春從春遊夜專夜。後宮佳麗三千人，三千寵愛在一身。金屋粧成嬌侍夜，玉樓宴罷醉和春。姊妹弟兄皆列土，可憐光彩生門戶。遂令天下父母心，不重生男重生女。驪宮高處入靑雲，仙樂風飄處處聞。緩歌謾舞凝絲竹，盡日君王看不足。漁陽鼙鼓動地來，驚破霓裳羽衣曲。九重城闕煙塵生，千乘萬騎西南行。翠華搖搖行復止，西出都門百餘里。六軍不發無奈何，宛轉蛾眉馬前死。花鈿委地無人收，翠翹金雀玉搔頭。君王掩面救不得，囘看血淚相和流。黃埃散漫風蕭索，雲棧縈紆登劍閣。峨媚山下少人行，旌旗無光日色薄。蜀江水碧蜀山靑，聖王朝朝暮暮情。行宮見月傷心色，夜雨聞鈴腸斷聲。天旋地轉迴龍馭，到此躊躇不能去。馬嵬坡下泥土中，不見玉顏空死處。君臣相顧盡霑衣，東望都門信馬歸。歸來池苑皆依舊，太液芙蓉未央柳。芙蓉如面柳如眉，對此如何不淚垂。春風桃李花開日，秋雨梧桐葉落時。西宮南內多秋草，落葉滿階紅不掃。梨園子弟白髮新，椒房阿監靑娥老。夕殿螢飛思悄然，孤鐙挑盡未成眠。遲遲鐘鼓初長夜，耿耿星河欲曙天。鴛鴦瓦冷霜華重，翡翠衾寒誰與共。悠悠生死别經年，魂魄不曾來入夢。臨卭道士鴻都客，能以精誠致魂魄。為感君王輾轉思，遂教方士殷勤覔。排空馭氣奔如電，升天入地求之徧。上窮碧落下黃泉，兩處茫茫皆不見。忽聞海內有仙山，山在虛無縹緲間。樓閣玲瓏五雲起，其中綽約多仙子。中有一人字太眞，雪膚花貌參差是。金闕西廂叩玉扃，轉敎小玉報雙成。聞道漢家天子使，九華帳裏夢魂驚。攬衣推枕起徘徊，珠箔銀屏迤邐開。雲髻半偏新睡覺，花冠不整下堂來。風吹仙袂飄飄舉，猶似霓裳羽衣舞。玉容寂寞淚闌干，梨花一枝春帶雨。含情凝睇謝君王，一别音容兩渺茫。昭陽殿裏恩愛絶，蓬萊宮中日月長。囘頭下望人寰處，不見長安見塵霧。惟將舊物表深情，鈿合金釵寄將去。釵留一股合一扇，釵擘黃金合分鈿。但教心似金鈿堅，天上人間會相見。臨别殷勤重寄詞，詞中有誓兩心知。七月七日長生殿，夜半無人私語時。在天願作比翼鳥，在地願為連理枝。天長地久有時盡，此恨綿綿無絶期。
潯陽江頭夜送客，楓葉荻花秋瑟瑟。主人下馬客在船，舉酒欲飲無管絃。醉不成歡慘將别，别時茫茫江浸月。忽聞水上琵琶聲，主人忘歸客不發。尋聲闇問彈者誰，琵琶聲停欲語遲。移船相近邀相見，添酒擕燈重開宴。千呼萬喚始出來，猶抱琵琶半遮面。轉軸撥絃三兩聲，未成曲調先有情。絃絃掩抑聲聲思，似訴生平不得志。低眉信手續續彈，說盡心中無限事。輕攏慢撚抹復挑，初為霓裳後六么。大絃嘈嘈如急雨，小絃切切如私語。嘈嘈切切錯雜彈，大珠小珠落玉盤。間關鶯語花底滑，幽咽流泉水下灘。水泉冷澀絃凝絶，凝絕不通聲漸歇。別有幽愁闇恨生，此時無聲勝有聲。銀瓶乍破水漿迸，鐵騎突出刀槍鳴。曲終收撥當心畫，四絃一聲如裂帛。東船西舫悄無言，唯見江心秋月白。沈吟放撥插絃中，整頓衣裳起歛容。自言本是京城女，家在蝦蟆陵下住。十三學得琵琶成，名屬教坊第一部。曲罷常教善才服，妝成每被秋娘妬。五陵年少爭纒頭，一曲紅綃不知數。鈿頭銀篦擊節碎，血色羅裙翻酒污。今年歡笑復明年，秋月春風等閒度。弟走從軍阿姨死，暮去朝來顔色故。門前冷落車馬稀，老大嫁作商人婦。商人重利輕別離，前月浮梁買茶去。去來江口守空船，繞船明月江水寒。夜深忽夢少年事，夢啼妝淚紅闌干。我聞琵琶已歡息，又聞此語重喞喞。同是天涯淪落人，相逢何必曾相識。我從去年辭帝京，謫居臥病潯陽城。潯陽地僻無音樂，終歲不聞絲竹聲。住近湓城地低濕，黃蘆苦竹繞宅生。其間旦暮聞何物，杜鵑啼血猿哀鳴。春江花朝秋月夜，往往取酒還獨傾。豈無山歌與邨笛，嘔啞嘲哳難為聽。今夜聞君琵琶語，如聽仙樂耳暫明。莫辭更坐彈一曲，為君翻作琵琶行。感我此言良久立，却坐促絃絃轉急。淒凄不似向前聲，滿座重聞皆掩泣。座中泣者誰最多，江州司馬靑衫濕。
元和天子神武姿，彼何人哉軒與羲。誓將上雪列聖耻，坐法宮中朝四夷。淮西有賊五十載，封狼生貙貙生羆。不據山河據平地，長戈利矛日可麾。帝得聖相相曰度，賊斫不死神扶持。腰懸相印作都統，陰風慘澹天王旗。愬、武、古、通作牙爪，儀曹外郎載筆隨。行軍司馬智且勇，十四萬衆猶虎𧴀。入蔡縛賊獻太廟，功無與讓恩不訾。帝曰汝度功第一，汝從事愈宜為辭。愈拜稽首蹈且舞，金石刻書臣能為。古者世稱大手筆，此事不係於職司。當仁自古有不讓，言訖屢頷天子頤。公退齋戒坐小閣，濡染大筆何淋漓。點竄堯典舜典字，塗改淸廟生民詩。文成破體書在紙，淸晨再拜鋪丹墀。表曰臣愈昧死上，咏神聖功書之碑。碑高三丈字如斗，負以靈鼇蟠以螭。句竒語重喻者少，讒之天子言其私。長繩百尺拽碑倒，麄砂大石相磨治。公之斯文若元氣，先時巳入人肝脾。湯盤孔鼎有述作，今無其器存其辭。嗚呼聖王及聖相，相與烜赫流淳熙。公之斯文不示後，曷與三五相攀追。願書萬本誦萬遍，口角流沫右手胝。傳之七十有二代，以為封禪玉檢明堂基。
漢家煙塵在東北，漢將辭家破殘賊。男兒本自重橫行，天子非常賜顏色。摐金伐鼓下榆關，旌旗逶迤碣石閒。校尉羽書飛瀚海，單于獵火照狼山。山川蕭條極邊土，胡騎憑淩雜風雨。戰士軍前半死生，美人帳下猶歌舞。大漠窮秋塞草衰，孤城落日鬪兵稀。身當恩遇常輕敵，力盡關山未解圍。鐵衣遠戍辛勤久，玉筯應啼別離後。少婦城南欲斷腸，征人薊北空回首。邊風飄飄那可度，絶域蒼茫更何有。殺氣三時作陣雲，寒聲一夜傳刁斗。相看白刃血紛紛，死節從來豈顧勲。君不見沙場爭戰苦，至今猶憶李將軍。
白日登山望烽火，昏黃飲馬傍交河。行人刁斗風砂暗，公主琵琶幽怨多。野營萬里無城郭，雨雪紛紛連大漠。胡雁哀鳴夜夜飛，胡兒眼淚雙雙落。聞道玉門猶被遮，應將性命逐輕車。年年戰骨埋荒外，空見蒲萄入漢家。
洛陽女兒對門居，纔可顏容十五餘。良人玉勒乘驄馬，侍女金盤膾鯉魚。畫閣朱樓盡相望，紅桃綠柳垂簷向。羅帷送上七香車，寶扇迎歸九華帳。狂夫富貴在靑春，意氣驕奢劇季倫。自憐碧玉親教舞，不惜珊瑚持與人。春牕曙滅九微火，九微片片飛花璅。戲罷曾無理曲時，粧成秖是薰香坐。城中相識盡繁華，日夜經過趙李家。誰憐越女顏如玉，貧賤江頭自浣紗。
少年十五二十時，步行奪得胡馬騎。射殺山中白額虎，肯數鄴下黃鬚兒？一身轉戰三千里，一劒曾當百萬師。漢兵奮迅如霹靂，虜騎崩騰畏蒺藜。衞靑不敗由天幸，李廣無功緣數奇。自從棄置便衰朽，世事蹉跎成白首。昔時飛箭無全目，今日垂楊生左肘。路旁時賣故侯瓜，門前學種先生柳。蒼茫古木連窮巷，寥落寒山對虛牖。誓令疎勒出飛泉，不似潁川空使酒。賀蘭山下陣如雲，羽檄交馳日夕聞。節使三河募年少，詔書五道出將軍。試拂鐵衣如雪色，聊持寶劍動星文。願得燕弓射大將，恥令越甲鳴吾君。莫嫌舊日雲中守，猶堪一戰立功勲。
漁舟逐水愛山春，兩岸桃花夾古津。坐看紅樹不知遠，行盡靑溪忽值人。山口潛行始隈隩，山開曠望旋平陸。遙看一處攢雲樹，近入千家散花竹。樵客初傳漢姓名，居人未改秦衣服。居人共住武陵源，還從物外起田園。月明松下房櫳靜，日出雲中雞犬喧。驚聞俗客爭來集，競引還家問都邑。平明閭巷掃花開，薄暮漁樵乘水入。初因避地去人間，更問神仙遂不還。峽裏誰知有人事，世中遙望空雲山。不疑靈境難聞見，塵心未盡思鄕縣。出洞無論隔山水，辭家終擬長遊衍。自謂經過舊不迷，安知峰壑今來變。當時只記入山深，靑谿幾度到雲林。春來遍是桃花水，不辨仙源何處尋。
噫吁嚱危乎高哉，蜀道之難、難於上靑天。蠶叢及魚鳬，開國何茫然。爾來四萬八千歲，乃與秦塞通人烟。西當太白有鳥道，可以橫絕峨眉顚，地崩山摧壯士死，然後天梯石棧方鈎連。上有六龍迴日之高標，下有衝波逆折之迴川。黃鶴之飛尚不得，猿猱欲度愁攀緣。靑泥何盤盤，百步九折縈巖巒。捫参歴井仰脅息，以手撫膺坐長歎。問君西遊何時還，畏途巉巖不可攀。但見悲鳥號古木，雄飛從雌繞林間。又聞子規啼夜月，愁空山。蜀道之難、難於上靑天。使人聽此彫朱顔。連峰去天不盈尺，枯松倒掛𠋣絶壁。飛湍瀑流爭喧豗，砯崖轉石萬壑雷。其嶮也若此！嗟爾遠道之人，胡為乎來哉？劔閣崢嶸而崔嵬，一夫當關，萬夫莫開。所守或匪親，化為狼與豺。朝避猛虎，夕避長蛇。磨牙吮血，殺人如麻。錦城雖云樂，不如早還家。蜀道之難、難於上靑天。側身西望長咨嗟。
長相思，在長安。絡緯秋啼金井闌，微霜淒淒簟色寒。孤燈不明思欲絕，卷帷望月空長嘆，美人如花隔雲端。上有靑㝠之長天，下有綠水之波瀾。天長地遠魂飛苦，夢魂不到關山難。長相思，摧心肝。
日色欲盡花含煙，月明欲素愁不眠。趙瑟初停鳳凰柱，蜀琴欲奏鴛鴦絃。此曲有意無人傳，願隨春風寄燕然。憶君迢迢隔靑天，昔時橫波目，今作流淚泉。不信妾腸斷，歸來看取明鏡前。
金罇淸酒斗十千，玉盤珍羞直萬錢。停杯投筯不能食，拔劎四顧心茫然。欲渡黃河氷塞川，將登太行雪暗天。閒來垂釣坐溪上，忽復乘舟夢日邊。舉念不忘君。行路難，行路難，多歧路，今安在？長風破浪會有時，直挂雲帆濟滄海。
君不見，黃河之水天上來，奔流到海不復回。君不見，高堂明鏡悲白髮，朝如靑絲暮成雪。人生得意須盡歡，莫使金樽空對月。天生我材必有用，千金散盡還復來。烹羊宰牛且為樂，會須一飲三百杯。岑夫子，丹邱生，將進酒，杯莫停。與君歌一曲，請君為我傾耳聽：鐘鼓饌玉不足貴，但願長醉不願醒。古來聖賢皆寂寞，唯有飲者留其名。陳王昔時宴平樂，斗酒十千恣歡謔。主人何為言少錢？徑須沽取對君酌。五花馬，千金裘，呼兒將出換美酒，與爾同銷萬古愁。
車轔轔，馬蕭蕭，行人弓箭各在腰。耶娘妻子走相送，塵埃不見咸陽橋。牽衣頓足攔道哭，哭聲直上干雲霄。道傍過者問行人，行人但云點行頻。或從十五北防河，便至四十西營田。去時里正與裹頭，歸來頭白還戍邊。邊亭流血成海水，武皇開邊意未已。君不聞，漢家山東二百州，千村萬落生荆杞。縱有健婦把鋤犁，禾生隴畝無東西。況復秦兵耐苦戰，被驅不異犬與雞。長者雖有問，役夫敢申恨？且如今年冬，未休關西卒。縣官急索租，租稅從何出？信知生男惡，反是生女好。生女猶得嫁比隣，生男埋沒隨百草。君不見，靑海頭，古來白骨無人收。新鬼煩寃舊鬼哭，天陰雨濕聲啾啾。
三月三日天氣新，長安水邊多麗人。態濃意遠淑且眞，肌理細膩骨肉勻。繡羅衣裳照暮春，粧飾蹙金孔雀銀麒麟。頭上何所有，翠微㔩葉垂鬢脣。背後何所見，珠壓腰衱穩稱身。就中雲幕椒房親，賜名大國虢與秦。紫駝之峰出翠釜，水精之盤行素鱗。犀筯厭飫久未下，鸞刀縷切空紛綸。黃門飛鞚不動塵，御厨絡繹送八珍。簫鼓哀吟感鬼神，賓從雜遝實要津。後來鞍馬何逡巡，當軒下馬入錦茵。楊花雪落覆白蘋，靑鳥飛去銜紅巾。炙手可𤍠勢絕倫，愼莫近前丞相嗔。
少陵野老吞聲哭，春日潛行曲江曲。江頭宮殿鏁千門，細柳新蒲為誰綠？憶昔霓旌下南苑，苑中萬物生顔色。昭陽殿裏第一人，同輦隨君侍君側。輦前才人帶弓箭，白馬嚼齧黃金勒。翻身向天仰射雲，一箭正墜雙飛翼。明眸皓齒今何在？血污遊魂歸不得，淸渭東流劍閣深，去、住彼此無消息。人生有情淚霑臆，江水江花豈終極。黃昏胡騎塵滿城，欲往城南望城北。
長安城頭頭白烏，夜飛延秋門上呼。又向人家啄大屋，屋底達官走避胡。金鞭斷折九馬死，骨肉不待同馳驅。腰下寶玦靑珊瑚，可憐王孫泣路隅。問之不肯道姓名，但道困苦乞為奴。已經百日竄荊棘，身上無有完肌膚。高帝子孫盡隆準，龍種自與常人殊。豺狼在邑龍在野，王孫善保千金軀。不敢長語臨郊衢，且為王孫立斯須。昨夜東風吹血腥，東來橐駝滿舊都。朔方健兒好身手，昔何勇銳今何愚。竊聞天子已傳位，聖德北服南單于。花門剺面請雪恥，愼勿出口他人狙。哀哉王孫愼勿疎，五陵佳氣無時無。
